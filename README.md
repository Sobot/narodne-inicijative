# Народне иницијативе

Платформа за припремање документације, упутства за пријављивање и потписивање народних иницијатива

*[Пример народне иницијативе](https://github.com/Sobot/narodne-inicijative/blob/main/primer-narodne-inicijative/README.md)*

**Тренутно се налази у развојној фази.**
[https://github.com/Sobot/narodne-inicijative](https://github.com/Sobot/narodne-inicijative)

## Функционалности

- Креирање предолга за народну иницијативу
- Преглед предлога за народну иницијативу
- Повезивање чланова иницијативног одбора
- Припремање документације предлога за народну иницијативу [https://euprava.gov.rs/narodna-inicijativa](https://euprava.gov.rs/narodna-inicijativa)
- Упутство за електронско пријављивање предлога народних иницијатива
- Упутство за електронско потписивање народних иницијатива

## Законски оквир

- [Закон о референдуму и народној иницијативи](https://pravno-informacioni-sistem.rs/eli/rep/sgrs/skupstina/zakon/2021/111/1/reg)
   ```
    Слобода изјашњавања и слобода учешћа

    Члан 5.

    Грађани се слободно изјашњавају на референдуму и слободно опредељују о свом учешћу у народној иницијативи.
    Нико не може позвати грађанина на одговорност због изјашњавања или неизјашњавања на референдуму, нити због учествовања или неучествовања у народној иницијативи.
  
    Начин изјашњавања, односно учешћа

    Члан 6.

    На референдуму се грађани изјашњавају лично и тајним гласањем на гласачким листићима.
    У народној иницијативи грађани учествују потписивањем одговарајућег предлога.
  
    Овера потписа

    Члан 7.

    Овера потписа врши се у општинској, односно градској управи.*
    За оверу потписа не плаћа се накнада.*
    Овери потписа не подлежу потписи дати електронским путем, у складу са уредбом којом се уређује електронска народна иницијатива.*
    *Службени гласник РС, број 119/2021
  
    ....
    
    III. НАРОДНА ИНИЦИЈАТИВА

    Појам народне иницијативе
    
    Члан 56.
    
    Народном иницијативом грађани предлажу доношење, измену, допуну или престанак важења Устава, закона, других прописа и општих аката из надлежности Народне скупштине, односно статута, других прописа и општих аката из надлежности скупштине аутономне покрајине и јединице локалне самоуправе и подносе друге предлоге у складу са Уставом и законом, односно статутом аутономне покрајине и јединице локалне самоуправе.
    
    Облик народне иницијативе
    
    Члан 57.
    
    Народна иницијатива се може поднети у облику:
    1) општег предлога за доношење, измену, допуну или престанак важења одговарајућег акта или за решавање одређеног питања, с тим да се из предлога јасно виде правци промена, односно решења које се предлаже (општа иницијатива), или
    
    2) конкретног предлога за доношење, измену или укидање одговарајућег акта, са израђеним предлогом правног акта и образложењем (конкретизована иницијатива).
    
    Кад је предмет народне иницијативе акт којим се предлаже измена или допуна одређеног правног акта, измене морају бити припремљене тако да су усклађене са делом правног акта који се не мења и остаје на снази и да заједно чине правно и логички усклађену целину.    
    Општи и конкретизован предлог из става 1. овог члана може бити поднет и ради спровођења референдума.
    
    Иницијативни одбор
    
    Члан 58.
    
    Ради остваривања народне иницијативе грађани образују иницијативни одбор од најмање три члана који имају бирачко право.    
    Иницијативни одбор може образовати посебне одборе за прикупљање потписа на појединим местима.
    
    Обавештење о предлогу
    
    Члан 59.
    
    Иницијативни одбор формулише предлог у једном од облика предвиђених чланом 57. овог закона, потписује га и подноси скупштини надлежној за доношење акта, односно за решавање питања, ради обавештавања и верификације предлога.    
    Предлог се може поднети у писменој или електронској форми.    
    Ако се предлог подноси ради спровођења референдума, у предлогу се обавезно наводи и предлог референдумског питања са понуђеним одговорима.    
    Предлог достављен у електронској форми мора бити потписан квалификованим електронским потписом чланова иницијативног одбора, односно у складу са уредбом којом се уређује електронска народна иницијатива.    
    Предлог обавезно садржи податке о личности чланова иницијативног одбора (име и презиме, пребивалиште, адреса) који се објављују после верификације предлога.    
    Предлог се евидентира у евиденцији примљених предлога и о његовом пријему се иницијативном одбору издаје потврда.    
    Од момента подношења предлога, предлог се не може допуњавати и мењати, осим ради отклањања недостатака у поступку верификације предлога.
    
    Верификација предлога
    
    Члан 60.
    
    Председник скупштине којој је иницијативни одбор поднео предлог утврђује да ли је предлог формулисан у складу са чл. 48, 57. и 59. овог закона и да ли се односи на питања из надлежности скупштине и, ако то јесте случај, обавештава о томе иницијативни одбор у року од 15 дана (верификација предлога).    
    Ако се предлог подноси ради спровођења референдума, председник скупштине га доставља надлежној комисији ради давања мишљења о предлогу референдумског питања сходно одредбама члана 36. овог закона.    
    Уколико нису испуњени услови прописани овим законом, председник скупштине одређује накнадни рок од 15 дана иницијативном одбору за отклањање недостатака.    
    Ако иницијативни одбор остане при поднетом предлогу, а председник скупштине сматра да поднети предлог није формулисан у складу са чл. 48, 57. и 59. овог закона или да се не односи на питања из надлежности скупштине, дужан је да тај предлог уврсти у предлог дневног реда прве наредне седнице скупштине и о томе обавести иницијативни одбор.    
    Седници скупштине, на којој се разматра поднети предлог, присуствује представник подносиоца предлога.    
    Ако представник подносиоца предлога није одређен, на седницу скупштине позива се први потписани у иницијативном одбору.    
    Скупштина може одлучити да верификује или одбаци поднети предлог, а председник скупштине обавештава иницијативни одбор о одлуци скупштине у року од седам дана од дана доношења одлуке.    
    Ако председник скупштине односно скупштина не поступи у складу са ст. 1, 3. и 7. овог члана, сматраће се да је предлог верификован.
    
    Прикупљање потписа
    
    Члан 61.
    
    Иницијативни одбор може отпочети са прикупљањем потписа по добијању обавештења од председника скупштине о верификацији предлога, а дужан је да прикупљање потписа оконча и поднесе листу потписника скупштини најкасније у року од 90 дана од дана добијања тог обавештења.    
    У случају из члана 60. став 8. овог закона, рок за прикупљање потписа почиње да тече од истека рока за обавештавање иницијативног одбора о верификацији предлога односно од завршетка седнице скупштине на којој је скупштина требало да одлучи о верификацији предлога.    
    Ако иницијативни одбор до истека рока из ст. 1. и 2. овог члана не поднесе листу потписника скупштини, сматра се да народна иницијатива није ни поднета.    
    Начин прикупљања потписа
    
    Члан 62.
    
    Иницијативни одбор је дужан да на местима прикупљања потписа истакне копију предлога за који се прикупљају потписи.    
    Прикупљањем потписа се не може у значајној мери ометати уобичајено коришћење места на којима се прикупљају потписи, нити кршити прописи о јавном реду.    
    Ако се коришћењем места за прикупљање потписа у значајној мери омета њихово уобичајено коришћење или крше рописи о јавном реду, надлежна организациона јединица министарства надлежног за унутрашње послове може забранити даље прикупљање потписа на тим местима.    
    Потпис је могуће дати и електронски, у складу са уредбом којом се уређује електронска народна иницијатива.    
    Као место прикупљања потписа из става 4. овог члана пријављује се интернет адреса на Порталу еУправа, ради остваривања народне иницијативе.    
    Обавештавање грађана о иницијативи и кампања
    
    Члан 63.
    
    Иницијативни одбор може да води кампању за народну иницијативу и да позива грађане да се прикључе тој иницијативи, уз поштовање принципа добровољности и слободе мишљења сваког грађанина.    
    За прикључивање грађана народној иницијативи и прикупљање потписа не могу се обећавати или давати било каква материјална средства из приватних и јавних извора нити пружати или обећавати било какав вид нематеријалне помоћи.    
    Финансирање и трошкови кампање
    
    Члан 64.
    
    Након добијања обавештења односно протека рока за обавештавање из члана 60. овог закона, иницијативни одбор може почети са прикупљањем средстава за финансирање кампање за спровођење народне иницијативе.    
    На прикупљање средстава за финансирање кампање и трошкова за народну иницијативу примењују се одредбе чл. 28. до 34. овог закона, осим одредаба закона којим се уређује финансирање политичких активности, у делу висине прилога.
    
    Садржина листе потписника     
    
    Члан 65.
    
    Потписи грађана прикупљају се на обрасцу листе потписника народне иницијативе, који садржи:
    
       1) име, презиме и потписе чланова иницијативног одбора, односно одбора који је прикупљао потписе;
    
       2) назначење предлога за који се прикупљају потписи са пријемним бројем скупштине;
    
       3) редни број потписника иницијативе, његово читко исписано име и презиме, место пребивалишта односно боравишта, адресу, јединствени матични број грађана и потпис;
    
       4) датум и место прикупљања потписа.    
    
    Грађанин се може само једном потписати на листи потписника народне иницијативе, а дати потпис се не може повући.
    Подаци о личности потписника народне иницијативе доступни су само органима надлежним за спровођење народне иницијативе и не могу се објавити.    
    Листа потписника подноси се скупштини и на обрасцу у електронском формату утврђеном уредбом којом се уређује електронска народна иницијатива.    
    Довољан број потписа
    
    Члан 66.
    
    Као довољан број потписа за народну иницијативу сматра се најмањи број потписа утврђен Уставом, законом односно статутом аутономне покрајине.    
    Проверавање испуњености услова
    
    Члан 67.
    
    Надлежни одбор Народне скупштине, односно надлежно радно тело покрајинске скупштине или скупштине јединице локалне самоуправе утврђује, у року од 30 дана од подношења народне иницијативе са листом потписника, да ли је листа потписника народне иницијативе сачињена у складу са одредбама овог закона и да ли је прикупљен довољан број потписа и о томе обавештава председника скупштине.    
    Проверу листе потписника врши надлежна комисија.    
    Листа потписника народне иницијативе у електронском облику проверава се поређењем података о потписницима са подацима у бирачком списку.    
    Проверу из става 3. овог члана врши министарство надлежно за послове вођења јединственог бирачког списка за листу потписника народне иницијативе која је поднета републичкој или покрајинској скупштини, а надлежни орган управе јединице локалне самоуправе за листу потписника која је поднета скупштини те јединице локалне самоуправе.    
    Ако утврди да листа потписника није сачињена у складу са одредбама овог закона или да није прикупљен довољан број потписа, надлежни одбор Народне скупштине, односно надлежно радно тело покрајинске скупштине или скупштине јединице локалне самоуправе обавештава о томе иницијативни одбор у року од седам дана и одређује рок за отклањање тих недостатака, који не може бити краћи од 15 дана.    
    Ако иницијативни одбор у одређеном року не отклони недостатке, скупштина ће донети решење о одбацивању народне иницијативе.    
    Када се сматра да је иницијатива покренута
    
    Члан 68.
    
    Када се утврди да је листа потписника народне иницијативе сачињена у складу са одредбама овог закона и да је прикупљен довољан број потписа за њу, председник скупштине, у року од седам дана, о томе обавештава иницијативни одбор.    
    Достављањем обавештења председника скупштине иницијативном одбору сматра се да је народна иницијатива покренута.    
    Ако председник скупштине не поступи у складу са ставом 1. овог члана, сматраће се да је иницијатива покренута даном истека рока у којем је надлежни одбор Народне скупштине, односно надлежно радно тело покрајинске скупштине или скупштине јединице локалне самоуправе био дужан да утврди да ли је листа потписника народне иницијативе сачињена у складу са одредбама овог закона и да ли је прикупљен довољан број потписа.
    
    Одлучивање о иницијативи
    
    Члан 69.
    
    Народна скупштина је дужна да о предлогу садржаном у покренутој народној иницијативи одлучи на првој наредној седници у редовном заседању а најкасније у року од шест месеци од дана покретања народне иницијативе, на начин и по поступку утврђеним Уставом и законом или пословником Народне скупштине.    
    Скупштина аутономне покрајине односно јединице локалне самоуправе дужна је да о предлогу садржаном у покренутој народној иницијативи одлучи на првој наредној седници односно најкасније у року од 90 дана од дана покретања народне иницијативе, на начин и по поступку утврђеним Уставом и законом, односно статутом аутономне покрајине или јединице локалне самоуправе или пословником скупштине.    
    Када скупштина прихвати општу иницијативу, обавезује надлежно радно тело да припреми предлог одговарајућег правног акта и дужна је да о том акту одлучи у року од 120 дана од дана прихватања опште иницијативе.    
    У припреми акта из става 3. овог члана, има право да учествује представник иницијативног одбора.
    
    Обавештење о неприхватању иницијативе
    
    Члан 70.
    
    Када скупштина одлучи да не прихвати предлог садржан у народној иницијативи, дужна је да образложену одлуку о томе достави иницијативном одбору и објави на својој веб презентацији, у року од седам дана од дана доношења одлуке.
```
